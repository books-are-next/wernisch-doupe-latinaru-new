---
title: Dlouhý den
contentType: prose
---

Země je kulatá. Je kulatá a nesou ji čtyři sloni. Tito sloni stojí na krunýři veliké želvy. Želva na hřbetě krokodýla. Krokodýl na hřbetě hrocha. Hroch stojí ve člunu, kterýžto pluje po nekonečné řece. Na nebi je nekonečně mnoho sluncí. Člun právě proplouvá zelenkavou září jednoho z nich. Je nekonečný letní den. Po březích poskakují paviáni. Nahoře, úplně nahoře na zemské kouli, je dřevěný dům s plechovou střechou a vývěsním štítem: Opravna bicyklů. Ve dveřích domu, v nehybné houpací židli, sedí Bedřich. Ruce má složeny na břiše, vrtí palci a myslí si říkanku:

  

Bedřichu, ach Bedřichu,  
vrtíš palci na břichu.
