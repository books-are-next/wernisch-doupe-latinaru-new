---
title: To kdy kdo
contentType: prose
---

<section>

Čeho se naděju… nepotěším se asi.  
Nejsem ze smutných a k veselosti  
mám jako k smrti — daleko, blízko —  
nevím, kde je.

</section>

<section>

To kdy kdo kromě mne viděl, kulečník v lese stát. Prochor a Pelagija odcházívávali ho hrát.

</section>

<section>

Vosa vylézala ze sklenice po stříbrné lžičce, mravenci se okřídlili a z děravého stropu se spustily zlaté sloupky, když odešel mrak. A tak já, jsa toho dne nakonec dítě, dívám se a dívám, kterak to – a co tam asi neuzřím!

</section>

<section>

Mrak je Pelagijí pílící k Ještěhřebíčkovému vršku na koni, až se utrhne třásněný šátek její. Však neupadne a letí za Pelagijí, zlatavé sloupky se rozplynou, spustí se nové a zazáří vosa. To kdy kdo kromě mne viděl, kulečník v lese stát. Prochor a Pelagija odcházívávali ho hrát.

</section>

<section>

Pak se altán obrací, neboť jsem toho poledne dítě položené ku spaní v černých kalhotách se stříbrným knoflíkem a bílými tkanicemi. S lavicí na zádech chodím po dveřní zdi a vyhlížím – Ejhle! Pelagija se přetrhla v prsou a cválá za lesík na kopci Ještěhřebíčkovém.

</section>

<section>

To kdy kdo kromě mne viděl. Hrací holí na mne Prochor ukazuje, pak obejde stůl a pod kopcem Ještěhřebíčkovým usedá v židli. Ta se s ním vbelhá do stínu a Pelagija osamělá béře černou hrací svoji hůl a strčí kouli.

</section>

<section>

Ťuk! Zlatavý sloupek se postaví do sklenice a pije čaj, slyš. Už půjdeme domů. Půjdeme do Mů.

</section>

<section>

Kareta tam jede napřed a já jsem posláno pro pomněnku Babičce. Jen abych ale, ach jenom dej pozor, se neutopilo. Je krysa v kořenech vrby.

</section>

<section>

Babička bude ráda. „Na kořenu vrby sedí krysa toho podvečera a pláče lidské slzy,“ bude mi povídat ve svém starém pokoji v Mů. „Je totiž v té kryse, která tam sedí, zaklet chlapec spadnuvší do vody. Ve břehu svítí jeho stříbrný knoflík a jeho tkanice si ve mlejnici vážou do vlasů děvečky. Zejtra už nebude tak hezky, abych vás mohla pustit na vejlet, nad Ještěhřebíčkovým kopcem je plno zítřejšího deště.“

</section>

<section>

Zdalipak altán spadl, nestoje na sloupcích, když je tma v úplňku už. Zdalipak v břehu slzí krysa, ve které je chlapec, zdalipak je v lese o strom opřená hrací hůl; to kdy kdo kromě mne viděl. Nad Ještěhřebíčkovou horou je plno zítřejšího deště.

</section>
