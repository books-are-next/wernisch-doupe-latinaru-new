---
title: "Poučení o\_perspektivě"
contentType: prose
---

  

Půjdu-li tam – – – anebo tam – – – každým krokem poporostu… záhy mi budou ty nejvyšší stromy do pasu. Vida, pan profesor kreslení měl pravdu, hoj! Spatřím jakousi chaloupku a jen tak z obří rozvernosti si na ni dřepnu.

Křáp! Nikdo ani nekvikne. Půjdu dál, třeba potkám někoho, s kým bude legrace. A taky potkávám – – – pokaždé menšího – – – vždycky naň pořádně zahřímám – hoj! hoj! hoj!

Zanedlouho však potkávám postavičky tak malé, že nerozeznávám zděšení na jejich tváři.

Nejvyšší stromy do půli lýtek. Cáp do rybníka! Překračuji ves. Ale až půjdu zpátky! Hoj!

Až půjdu zpátky – – –

a jejda, pane profesore, vaše zákony platí i na zpáteční cestě? – – – – Obrátím se a vidím za sebou rovinu – – – holou pláň – – – maloučko zvlněnou… hoj…
