<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>doupe_latinaru-54</title>
		<link href="../Styles/doupe_lati_idstyles.css" rel="stylesheet" type="text/css"/>
	</head>
	<body id="doupe_latinaru" xml:lang="cs-CZ">
		<div>
			<p id="toc_marker-49" class="MLP-uroven2-kapitola">Sibiřská pohádka</p>
			<p class="MLP-text-bez1radku">Odsloužil voják u&#160;cara pět dlouhých let a&#160;pak dvacet ještě delších a&#160;vydal se na cestu domů. Byla právě zima, zrovna chumelilo, šel, šel, k&#160;večeru přišel do vesnice u&#160;lesa. Je tu ticho, ani pes nezakňučí, mužici se hřejou, zapřeli dveře záporami, zastrčili petlice, měsíček taky zalezl, voják chodí potmě od chalupy k&#160;chalupě, všude bouchá a&#160;nikde mu neotvírají. Nu co, říká si. Caru jsem již dosti sloužil, tak tedy umřu.</p>
			<p class="MLP-text">Ale najednou, najednou se otevřela vrata velikého dvora, bohatcova hospodyně vyšla pro vodu. Jen přešla, voják šup do tepla, honem do světnice. Tam, na pícce, vyspává hospodář. Voják svlékl kabát a&#160;zouvá boty, že si taky lehne, ale už je tu zase hospodyně s&#160;plnými vědry a&#160;křičí:</p>
			<p class="MLP-text">Co tady dělá tenhleten? Muži, mužíčku, hned vstaň a&#160;vyžeň ho!</p>
			<p class="MLP-text">Jenomže muži už je dlouhou zimní nudou teskno, povídá tedy vojákovi:</p>
			<p class="MLP-text">Víš co? Když budeš vyprávět pohádku, nechám tě přenocovat, když nebudeš, jdi pryč!</p>
			<p class="MLP-text">A&#160;voják, že bude vyprávět.</p>
			<p class="MLP-text">Hospodyně začala nosit na stůl. Co všechno nenachystala! I&#160;zapraženou polévku s&#160;masem a&#160;horkou kaši a&#160;med a&#160;pirohy smažené na másle. Voják se dlouho nerozmýšlel, popadl lžíci a…</p>
			<p class="MLP-text">Co sem lezeš, když tě nikdo nezve! povídá hospodyně.</p>
			<p class="MLP-text">A&#160;voják nato: Potřebuji pro svou pohádku nabrat sílu, milá paní!</p>
			<p class="MLP-text">Sílu? Nu tak tedy nabírej! rozhodl boháč.</p>
			<p class="MLP-text">Když se navečeřeli, ustlala si hospodyně na zem a&#160;boháč s&#160;vojákem se natáhli na lavice.</p>
			<p class="MLP-text">Tak začni, poručil boháč.</p>
			<p class="MLP-text">A&#160;voják začal:</p>
			<p class="MLP-text">Byla jednou jedna vesnice u&#160;lesa, v&#160;té vesnici žil hospodář a&#160;s&#160;ním jeho žena. A&#160;jednou v&#160;zimě k&#160;nim přišel na návštěvu voják…</p>
			<p class="MLP-text-bez1radku">Vyprávěl voják, vyprávěl, a&#160;tu se stalo něco, co se může stát jen v&#160;pohádce: voják i&#160;hospodář, oba se proměnili v&#160;hnědé medvědy a&#160;odběhli do lesa. Vyhrabali si brloh pod zelenou jedlí, leželi tam na boku a&#160;cucali si tlapu.</p>
			<p class="MLP-text">Přišlo jaro a&#160;medvědi vylezli. A&#160;koukají, támhle se pase kráva. Hned ji roztrhali a&#160;sežrali.</p>
			<p class="MLP-text">Příští ráno povídá medvěd voják medvědu mužikovi: Dnes půjdeme na louku, na kterou vyhání krávy tvá žena. Až nás uvidí, začne křičet a&#160;přivolá pomoc. Mě chytnou a&#160;ty utečeš.</p>
			<p class="MLP-text">Stáhnou ze mě kožich, pověsí ho na plot, aby uschnul, a&#160;půjdou pro vůz. Ty nemeškej a&#160;honem ten kožich ukradni. Když ho dobře schováš, staneme se zase lidmi. Schováš ho špatně, zůstaneme medvědy navždycky.</p>
			<p class="MLP-text">Medvěd mužik medvěda vojáka poslechl a&#160;rozběhl se s&#160;ním k&#160;pastvině, na které se pásly jeho krávy. Žena tam seděla na kameni a&#160;dřímala. Medvědi se vrhli mezi krávy a&#160;tři hned roztrhali. Hospodyně začala křičet, čeledínové přiběhli s&#160;vidlemi a&#160;klacky. Medvěd mužik jim utekl, medvěda vojáka spoutali, sedrali z&#160;něj kožich a&#160;šli pro vůz.</p>
			<p class="MLP-text">Medvěd mužik přiběhl k&#160;plotu a&#160;tahá za kožich. Škubnul&#160;– a&#160;bác!&#160;– překulil se na zem.</p>
			<p class="MLP-text">Posadí se a&#160;kouká: je ve své chalupě, sedí na podlaze. Žena se probudila, chce vědět, co se přihodilo.</p>
			<p class="MLP-text">Jakto co, odpověděl hospodář. Tři z&#160;našich krav jsme tadyhle s&#160;vojákem roztrhali!</p>
			<p class="MLP-text">Žena se rozesmála a&#160;povídá:</p>
			<p class="MLP-text">Roztrhali? A&#160;jak to, vždyť jste oba spali, ani jste se nepohnuli.</p>
			<p class="MLP-text">Mužik tomu nechtěl uvěřit. Vzal lucernu a&#160;pospíchal do chléva. A&#160;hele, krávy jsou tam, celé, celičké.</p>
			<p class="MLP-text">Ráno se probudil voják a&#160;naříká, že ho všecko bolí. Nemůže se hnout. A&#160;tak leží a&#160;naříká celý den a&#160;celou noc, a&#160;další den a&#160;další noc, hospodář se polekal a&#160;začal vojáka prosit, ať odejde.</p>
			<p class="MLP-text">Odejdu, až se uzdravím, povídá voják. A&#160;do té doby ti za každý den budu platit stříbrný rubl.</p>
			<p class="MLP-text">Tak to je jiná! Hospodář se zaradoval a&#160;hned kouká, čím by se vojákovi zavděčil.</p>
			<p class="MLP-text-bez1radku--12-0">Proležel voják v&#160;chalupě jeden rok a&#160;tři měsíce, rozloučil se a&#160;šel. Stříbrných rublů už měl mužik plné vědro, které zamykal do truhly.</p>
			<p class="MLP-text">Měj se dobře, vojáku, pánbůh tě provázej, povídá a&#160;dál sbírá na dvoře kobylince.</p>
			<p class="MLP-text">Z&#160;chlíva vyběhne žena.</p>
			<p class="MLP-text">Voják je pryč? ptá se.</p>
			<p class="MLP-text">Pryč.</p>
			<p class="MLP-text">Honem odemkni truhlu, žádá žena.</p>
			<p class="MLP-text">Mužik odemkne truhlu, žena nakoukne do vědra a&#160;dá se do pláče. Tohleto přece nejsou stříbrné ruble, to je březová kůra!</p>
			<p class="MLP-text">Rozběhl se mužik za strážmistrem. Strážmistr se svými chlapíky vojáka za chvíli dohonil a&#160;vede ho k&#160;soudu. Ale tam si s&#160;vojákem nikdo neví rady. Poslali tedy stížnost k&#160;carovi a&#160;ten přikázal, ať mu toho vojáka přivedou.</p>
			<p class="MLP-text">Přivedli, car si ho prohlédl a&#160;pravil:</p>
			<p class="MLP-text">Usekněte mu hlavu.</p>
			<p class="MLP-text">I&#160;povídá voják:</p>
			<p class="MLP-text">Dával jsem hospodáři peníze, žádnou březovou kůru. A&#160;tobě jsem, care, celých pět dlouhých let a&#160;pak dvacet ještě delších se ctí sloužil. Nech mě tedy ještě pět minut naživu, ať se se světem v&#160;pořádku rozžehnám.</p>
			<p class="MLP-text">Dobrá. Ale jen pět minut, řekl car.</p>
			<p class="MLP-text">A&#160;najednou, kde se vzala, tu se vzala, přivalila se voda. Je jí pořád víc a&#160;víc, hle, první poschodí paláce už je pod vodou, car utekl do druhého a&#160;voda pořád stoupá. Vylezl car na střechu, pak na komín, voda mu šplíchá ke kolenům.</p>
			<p class="MLP-text">Vtom vidí připlouvat loďku. Sedí v&#160;ní rybář.</p>
			<p class="MLP-text">Car volá:</p>
			<p class="MLP-text">Zachraň mě, rybáři, já jsem car!</p>
			<p class="MLP-text">Cara nepotřebuji, povídá rybář. Potřebuji pomocníka. Když ke mně půjdeš do služby, vezmu tě do loďky, když nepůjdeš, zůstaň na komíně.</p>
			<p class="MLP-text">Car musel přikývnout a&#160;rybář ho odvezl ke své chatrči. Za jeden jediný rubl najal cara na celé léto.</p>
			<p class="MLP-text">Lovili spolu ryby, spravovali sítě, a&#160;na podzim vyplatil rybář carovi mzdu a&#160;povídá:</p>
			<p class="MLP-text">Chceš dobrou radu? Jdi do města, kup bílou mouku, sůl a&#160;maso, nadělej pelmeně a&#160;začni obchodovat.</p>
			<p class="MLP-text">Car nadělal pelmeně, prodal je, zase nakoupil mouku, sůl a&#160;maso, nadělal pelmeně, prodal, nakoupil, spočítal peníze, a&#160;vida, už nemá rubl, ale dva.</p>
			<p class="MLP-text">To je dobré, pomyslel si, a&#160;pak si řekl, že ještě uplácá pelmeně z&#160;trochy mouky, která zbyla. Ale jen začal zadělávat těsto, vidí, že v&#160;díži je useknutá ruka.</p>
			<p class="MLP-text">Panebože!</p>
			<p class="MLP-text">Chce ruku schovat, ale nějaký mužik to zpozoruje a&#160;volá stráž.</p>
			<p class="MLP-text">Stráž cara vede k&#160;soudu.</p>
			<p class="MLP-text">Kdo ví, kdo vlastně jsi. Nikdo tě tady nezná, co když jsi dělal pelmeně z&#160;lidského masa.</p>
			<p class="MLP-text">Soudcové se poradili a&#160;rozhodli, že dají caru prodavači pelmeňů useknout hlavu. A&#160;už je tady kat se sekyrou.</p>
			<p class="MLP-text">Zanaříkal car, prosí o&#160;milost.</p>
			<p class="MLP-text">Vtom voják, který stojí u&#160;okna, pohlédne na cara a&#160;povídá:</p>
			<p class="MLP-text">Neutínej mi hlavu.</p>
			<p class="MLP-text">Mně samotnému ji utínají! naříká car.</p>
			<p class="MLP-text">I&#160;podivili se dvořané carským slovům. A&#160;car se rozhlédl a&#160;pochopil, že sedí ve svém paláci a&#160;kat že přišel popravit vojáka.</p>
			<p class="MLP-text">Jdi domů, řekl vojákovi.</p>
			<p class="MLP-text">A&#160;voják šel domů.</p>
		</div>
</body>
</html>